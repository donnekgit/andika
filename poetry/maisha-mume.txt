1.kwa ina la rahamani - naanda nudhuma hini - ina ya pili ramani - namwandikiya yahaya
2.kwenye ramani ya kwanda - banati naliwafunda - na hini nimeiunda - wavulana kuwambiya
3.na asili ya kwandika - nahisi wana wataka - baba piya kadhalika - mimi alinandikiya
4.baba bwana ahmadi - atamjazi wadudi - kwani alijitahidi - kunandikiya wasiya 
5.hapo zamani za yana - ndiyo la wasiya yina - alonandikia bwana - babangu kaniwatiya
6.nami katika ramani - tayipinda kubaini - yale ninayoamini - yaweza kusaidiya
7.tanena naloyatuma - na yale niloyasoma - tazitaya na hekima - kwa watu nilopokeya
8.yale nitayakusanya - mbali mbali kutanganya - lengo langu ni kufanya - kama la maisha boya
9.boya hili la maisha - katu halitozamisha - ashikao tamvusha - bandari tasikiliya 
10.mwanangu ukiazimu - kuowa kwanda fahamu - kuteuwa ni muhimu - ni amri ya shariya
11.mtumi alibaini - akatwambiya owani - mwanamke mwenye dini - mungu tawabarikiya
12.mwanangu sitake mke - kwa wema wa umbo lake - nasaba na pato lake - mayutoni utangiya
13.wala dini haineni - owa shuguu la uni - kishuna kilo na dini - kukiowa si hatiya
14.mwenye nasaba tukufu - na kwa mola mtiifu - hawi mtu mekhalifu - kama huyo kuzengeya
15.na mke alo na chake - sikwambii simtake - bora awe dini yake - meshika hakumbiriya
16.dini ni kama bureki - humziwiya hatoki - mipakani na haruki - akiwa taitumiya
17.na dini humziwiza - kutenda yasopendeza - na ndipo kakuhimiza - mwenye dini kwangaliya
18.dini ninayoinena - sikuwa nayo ni ina - dini ni kwandama sana - amri zake jaliya
19.ni dini kwenye maisha - mtu iwe humwendesha - si dini ya kuonesha - watu kuwahadaliya
20.ni dini iliyo ndani - iliyokita moyoni - ndiyo huwa ni sukani - ya kumuongoza ndiya
21.ni ukisa kuamuwa - ni fulani tamuowa - fanya mambo sawasawa - sandame ya jongo ndiya
22.usifanye ya sheshegi - kama watu wenye gogi - siipeke zigizagi - harusi nimekwambiya
23.kula ikiwa ni pesi - huwa ni bora harusi - fanya mambo ya kiasi - kwa gharama ngoma piya
24.makubwa usiyatake - na mipaka usiruke - piya upande wa mke - waeleze kama haya
25.zikiwa nyingi gharama - na mayuto ni lazima - ngoma zikisa kukoma - ni lawama husaliya
26.fanya mambo ya kadiri - sitake mno fakhari - nakuusiya sikiri - hafula za maasiya
27.hafula za isirafu - na za magoma machafu - na kuwa tutu kwa ufu -dini hayo huzuwiya
28.mila yetu usiwate - mfano kuvisha pete - si yetu usifuate - wengi wangakazaniya
29.ni mila ya kinasara - kuiwata ndio bora - wangawa watakukera - waja kwa kutoeleya
30.na kwenda kupa mkono - usikiri tangamano - hata alo nduyo mno - simuate nawe kuya
31.nyumba yako siasisi - kwa msingi wa maasi - taivutiya nuhusi - na ukorofi kungiya
32.na maasi ninenayo - ni kula mambo ambayo - mola ayatukiayo - na kula aloziwiya
33.moya moya sitoweza - kutondowa kukweleza - nimekupa muangaza - wa ndiya kufuatiya
34.nimekupa ni kiyasi - kitumyie nawe basi - kwa mangineyo kukisi - kwa mizani kutumiya
35.nyumba njema ni msinji - tamu ya chai si ranji - wengi metiliwa tanji - kwa fakhari kuzengeya
36.kiwa ni lazima sana - hilo la kuandamana - shemegiyo mvulana - andamanani pamoya
37.au mwengine yoyote - maharimu na fuate - ajinabu simuate - mkeo kumwangaliya
38. rafiki simuamni - ukamtiya nyumbani - ila dharura fulani - sikuye ikitokeya
39.rafiki usimliche - ni zaidi huyo mche - kwa wao mambo ya cheche - huwa usolidhaniya
40.zizini kutiya simba - ni kama moto na pamba - mara moya huzisumba - na yivu likasaliya
41.rafiki kingiya ndani - sikuye ukatamani - sambe ona ni nyumbani - hee utayitongeya
42.hiyo kwetu siyo mila - kungiya kula mahala - pasi hodi na sumila - siyo yetu mazoweya 
43.yalinakazi madaka - ni wageni kuwadaka - madaka ni kuwaweka - na ndani kutotungiya
44.ila awe ni mgeni - wa kushukiya nyumbani - hungiya na hamuoni - aliyo ndani mmoya 
45.na uchenda safarini - kashukiye hotelini - sipende sana nyumbani - ila ni kupita ndiya
46.ukimwendeya nyumbani - mwenye toto masikani - au alo masikini - taabuni humtiya
47.na iwapo huna budi - hukufanya kwa kasidi - siku tatu usizidi - siongeze hata moya
48.na hilo wewe sitende - ila mambo yakushinde - mteremko sipende - nyongo hukutumbukiya
49.lojingi kiwa hapana - au mfukoni huna - nenda kwa hadhari sana - kama kupoteya ndiya
50.kiwa mtu mekwalika - ni wajibu kuitika - shughuli kimalizika - musiweke mazoweya
51.na wewe kwako nyumbani - siifanye mno duni - kuwa mtu wasitani - kwa mapambo kuyitiya
52.mtiliye mke wako - zitu kwa kadiri yako - ikiwa nafasi iko - sibane ukaziwiya
53.iwe maridadi nyumba - na kwa zitu kuipamba - fesheni ambazo kwamba - kama yeye hutumiya
54.mtiliye kula kitu - awe kama wende watu - simwambiye mimi kwetu - haya sikuyazoweya
55.akiwa mbwa minazini - ukimueta muyini - simuwate kutamani - za wende kishuhudiya
56.ukiwa umeamuwa - muyini kumtukuwa - mfanyie sawasawa - sambe si ya kwenu haya
57.simwambiye zitu hizi - kwenu kupata huwezi - kwenu ni kama kizizi - hukuona mazuliya
58.na chakula kadhalika - mpe anachokitaka - ambacho tafurahika - mwenyewe mekizoweya
59.akipenda biriyani - mpe mwana simkhini - maadamu mfukoni - akiba imesaliya
60.siku akitaka sima - simwambiye ewe mama - kula mtee lazima - mimi sitaki udhiya
61. muatiya na khiyari - apendacho akhitari - simkaze si uzuri - masharuti kumwekeya
62.ila kilicho haramu - hilo sikiri fahamu - haramu na kula sumu - shariya imeziwiya
63.ama kuhusu mavazi - ya kaye na siku hizi - sikiri ya kwenda wazi - mishono yaso na haya
64.kwetu sisi isilamu - mavazi kitu muhimu - na sisi yatulazimu - ya zipimo kwangaliya
65.mpe mwenyewe nafasi - ya kuteuwa libasi- lako wewe ni fulusi - towa za kununuliya
66.mpe yako masharuti - za mshono kudhibiti - akikhalifu mehiti - ni haki kumziwiya 
67.ama kitambaa gani - kikuuliza mwendani -au ni ipi launi - wewe waifurahiya
68.hapo makosa hapana - kikuuliza kunena - rangi hini naiona - matoni imeningiya
69.ama kiwa ni tamasha - wataka mfurahisha - si haja kumuonesha - maoniye kwangaliya
70.kata utakachopenda - umtunukiye nyonda - nawe hili ukitenda - chochote takongoweya
71.mke wako simdhiki - simwambiye sina hiki - na nyingi mno sitaki - sizoweye kutumiya
72.mpe kwa yako kadiri - usifanye taqtiri - ni twabiya si nzuri - ubakhili kwenye haya
73.na wewe upande wako - ipambe kiyasi chako - bora usivunde miko - khatiyani ukangiya
74.kuwa mtu maridadi - utunge yako jasadi - hata kufukiza udi - ukiweza si khatiya 
75.iweke uwe nadhifu - sionekane mchafu - hini ni sunna tukufu - ya tumwa wetu nabiya
76.kiwa nyee umeweka - zangaliye kadhalika - siwate kusokoteka - shungururu kusaliya
77.ikiwa wafurahika - mkeo akipambika - yuwa nayeye hutaka - nawe uwe huvutiya
78.hiyo naye ndake haki - takuwa hafurahiki - iwapo hushughuliki - muilio kwangaliya
79.naye piya hutamani - akikuona ndiani - uwe nawe hisabuni - penye watu utangiya
80.au kiwa yako kazi - kutenda haya huwezi - wisapo vuwa magozi - sivae kutembeleya
81. sitembee na magwanda - wala harufu za nâ€™gonda - fahamu watu hutunda - na akilini hutiya
82. na kadhalika ulimi - ipinde uwe husemi - yalo mawi huatami - mke wako kumwambiya
83.mno sana jitahidi - kwa maneno maridadi - wake hutaka zaidi - yalo tamu kusikiya
84.nena naye kwa dhihaka - afurahi akicheka - mwanamke huudhika - mno kumnyamaliya
85.mfanyie na ubishi - kwa maneno yaso ghashi - na kwake kuwa mteshi - bila ya kupindukiya
86.mwanamke ahitaji - kuvishwa lasi fataji - kwa hilo kuwa mpaji - usichoke kumwambiya
87.mwambiye kula namna - sifa zake tena sana - mfano ukimuona - nyee mefunga upiya
88.kiwa mesuka mikili - au kuruni mawili - siliwate yambo hili - bila ya kulitumiya
89.mwambiye umependeza - kwa nyee kuzitengeza - sina budi takutunza - umshumu mara moya
90.kiwa ametiya wanda - mwambiye mno napenda - siifanye hukutunda - au hukumwangaliya
91.kijifunga asumini - au kikuba kitwani - sichelewe kubaini - neno lema kumwambiya 
92.yaani kula wakati - mwambiye kitu katiti - na kama bubwi siketi - au duko tongo piya 
93.piya mpe shukurani - kwa shughuli za nyumbani - mfano pilau hini - mno umeipatiya
94.usichoke kumsifu - kwa nyumba kuwa nadhifu - na ukiona uchafu - usiwe tamuukiya
95.na faragha ukipata - mbee yako kikupita - usiwe utamuata - mkono kumpekeya
96.mshike wake mkono - wala simkaze mno - hutosha nukuta tano - ujumbe kumpekeya
97.kiwa amekukabili - siitiye mashughuli - inuwa yako mawili - na yake kumwelekeya
98.wata mato yafumane - katiti yangaliyane - kwa ulimi usinene - lugha ya mato tumiya
99.mato yana lugha tamu - hunena mukafahamu - mato kiungo muhimu - cha huba kupaliliya
100.mato yana kuu siri - na mara hukuadhiri - kakutoleya khabari - moyoni uloziwiya
101.hili nimenena sana - ni muhimu naliona - wala gharama halina - na si kazi kutumiya
102. walakini si sahali - kwa kila alo mvuli - kwa wangine ni thakili - katu hawakuzoweya
103. mbinu hizi izoeze - zitumiye sizipuze - utaona faidaze - mwenyewe tashuhudiya
104. mambo hayana gharama - kwangaliya na kusema - na mtu mke daima - kama haya huzengeya
105. mke huwa una mwako - kuyuwa maoni yako - kusikiya neno lako - ni haja ahitajiya 
106. yuwa hatosheki mke - kuvaa na kula kwake - ataka na utu wake - na hishima kumwekeya
107. kula alo mtu mke - hili ndilo umbo lake - la mapambo hilo kwake - ni yambo meyazoweya
108. hutokeya kwa nadira - kwa hili wasoikera - hina hapendi kuchora - na wala wanda kutiya
109. hana hayo mashughuli - ni kama mtu mvuli - ya urembo hayajali - wala hakuyazoweya
110. kiwa nawe wako mke - hilo si shughuli yake - basi nawe sisumbuke - mashughuli kuyitiya
111. na lengine la dharura - ifunde mno subira - kuna mambo ya kukera - maishani yatokeya
112. hakuna maisha tamu - yenye raha ya kudumu - mambo takuwa magumu - kiwa hutovumiliya
113. kuna tamu na utungu - kwenye huu ulimwengu - yalianda haya tangu - yalipoumbwa duniya
114. hini ndino kawaida - kuna raha kuna shida - ndiyo ya maisha ada - na watu huwapitiya
115. basi na kwako nyumbani - siote kuwa peponi - maadamu hapo ndani - si wewe pweke mmoya
116. mke wako si kivuli - bali ni mtu wa pili - una na yake akili - una na alozoweya
117. usitake kwa lazima - kula yambo ukisema - alikubali daima - papo hapo kuridhiya
118. muatiye makawanda - anene anolipenda - na kwa huja kikushinda - siwe vito tatumiya
119. ukiona sawa ndake - ikubali uridhike - na wala sikasirike - mdomo kumfungiya
120. kubali mezolinena - umuunge tena sana - na faida utaona - mambo taandama ndiya
121. na yeye kikasirika - wewe usipande shuka - na akizidi ondoka - kishindwa kuvumilya
122. mwanangu moto tizama - hauzinyiki daima - bali huzidi roroma - kuni ukiutiliya
123. moto kitotiwa kuni - utazinyika mwendani - na utesi wa nyumbani - kunize ni neno baya 
124. ziwiya wako ulimi - siwe na mwingi usemi - ukinena hayakomi - maneno huendeleya
125. zidi na kuikukusa - ulimi kutotapasa - zita zenu zitakwisa - moto mayi hutatiya
126. na alo mume hodari - kishindwa yeye hukiri - ili kwepuka dothari - ya ufa sini kutiya
127. sini ikingiya ufa - hupunguwa zake sifa - na mahaba nayo hufa - ukiwa mwingi udhiya
128. hakuna katu hakuna - kiumbe kamili sana - na watu hutukuwana - ndipo waishi pamoya
129. kiwa lazima wataka - mke alokamilika - juwa na wewe hakika - takubidi kutimiya
130. aso taa ni tomomo - hunu ni kweli msemo - watu hupitana zimo - huzidiyana twabiya
131. mke kikukasirisha - jaribu kuyikumbusha - piya hukufurahisha - mezani hini tumiya 
132. usiyaone ya jongo - kwa mema ukawa tongo - sangaliye penye pengo - kawata palotimiya
133. huna budi kupuuza - na mangine kuyamiza - ndipo muweze kufuza - na maisha kwendeleya
134. mke kitenda makosa - kumwambiya yakupasa - kwa hishima na siyasa - na hikima kutumiya
135. kosa kulisahihisha - penye watu hujeresha - ipinde kupurukusha - faragha kuizengeya
136. simwambiye penye watu - haukiri wake utu - wala hutengezi kitu - bali ni kinyume huya
137. kumsifu ni uzuri - penye watu na dhahiri - kulaumu ni kwa siri - ndipo atakusikiya 
138. mwanaadamu kukosa - ni yambo limetupasa - ni sawa kuyikukusa - mangine kuvumiliya
139. lisamehe kosa dogo - kosa likiwa mzigo - halipeleki kishogo - zengeya nyengine ndiya
140. tafauti za nyumbani - ziwe ni siri za ndani - sizitowe hadhirani - watu wakazisikiya
141. siri za ndani zibane - usimwambiye mngine - wewe na yeye munene - suluhisho kuzengeya
142. ila mukikosa budi - kunena ikawabidi - wazee wawasaidi - hapo haiwi hatiya
143. tafauti ikizuka - ni mikono kuyandika - yua nde ikitoka - huzuwa nyingi balaya
144. khususwa siri za siri - kunena ni kuadhiri - ila iwe dakitari - suali mewataiya
145. mambo ya tini kwa tini - yawe ni ndani kwa ndani - hayo muwe hamuneni - ila yakiwaemeya
146. kiwa mno mewaganya - mukashindwa la kufanya - kwa hapo sitowakanya - ushauri kuzengeya 
147. ni bora uwe hodari - na kushindwa usikiri - wala usitahayari - kwa halali kutumiya
148. ni hiko hiko kitendo - kiwa wa halali mwendo - haramu iweke kando - katu kutokaribiya
149. wa haramu simguse - kimuona igegese - hata nyangwani mpise - sandamane naye ndiya
150. usende hata karibu - epuka hizo iqabu - utapata na thawabu - mkeo kumngiliya
151. elewa sana elewa - ni jukumu umepowa - mkeo kumwisa ngowa - kwa haya nimezotaya
152. mkeo mtosheleze - haja yake amalize - na shauku asisaze - mparo ukamwatiya
153. ongeza wako uyuzi - wa kufanya hiyo kazi - mwendo kiwa hamalizi - fahamu wamkoseya
154. huwa ni kuu dhuluma - wewe ukisakukoma - hutaki geuka nyuma - na yeye kumngojeya
155. simalize yako haja - mngoje mwise pamoja - hili hataki mmoja - ni nyote hulizengeya
156. angaliya ufikiri - kiwa mwendo taghairi - na wewe penye bandari - bado nanga hujatiya
157. utakuwa hali gani - usingizi huuoni - hali hiyo ubaini - na mwendo humuiliya
158. atakuwa na mtaro - na dhiki mno na kero - na hasira na mfuro - kiwa hutomridhiya
159. nyumba nyingi huvundika - zikikosa muafaka - kwa ngono kutotosheka - mke na mume pamoya
160. kwa hili mukitoshana - mengi huvumiliyana - mno hukorofishana - hili lisipotimiya
161. na lingine kadhalika - ambalo kwako nataka - ni mkeo kiudhika - usiwe tamfuriya
162. pangine utamuona - hufura sababu hana - muelewe tena sana - na mno kumuyuliya 
163. ifahamu tafauti - waliyo nayo banati - hawezi kuidhibiti - hali inapowadiya
165. mke si kiumbe dufu - walakini ni dhaifu - moyo wake ni khafifu - hushindwa kuvumiliya
166. wanawake wana umbo - huathirika kwa mambo - katiti yakenda kombo - wasi wasi humtiya
167. katika siku za ada - ya mwezi hupata shida - ndipo hata na ibada - mungu kawapunguziya
168. mno huwa ya thaqili - na hubadilika hali - na chote kiwiliwili - huwa katika udhiya
169. huwa sana ni wayavu - hukosa uvimilivu - huwa kama ivu ivu - kutumbuka huzengeya
170. huwa mno ni wakali - nadhani hata akili - haiwi sawa kamili - na punguwani hungiya 
171. kula mara tamuona - huwarukiya zijana - na kwa ukali hunena - kinyume cha mazoweya
172. ni muhimu kula mume - mke wake amsome - kwa zipimo ampime - siku zikikaribiya
173. ukisa kumfahamu - uwate kumlaumu - hili mno ni muhimu - yataka kulizoweya
174. kuna na muda wa mimba - mara kwa mara huvimba - ukaona kana kwamba - mekuwa hukuzengeya
175. kukosa yambo katiti - huwa wewe umehiti - angaliya kibiriti - kidarika tete huya 
176. mara nyama haitaki - ataka nsi wa siki - alacho hakimshiki - akitiyacho humwaya
177. zielewe siku hizi - mimba na siku za mwezi - kiwa humbembelezi - taona wamuoneya
178. mpembe kama kijana - tena aliyo mnuna - ndipo mutasikizana - na yadumu mazoweya 
179. sharuti uwe mwerevu - na mno mvumilivu - usifurishe mashavu - kiwa naye meteteya
180. kuna mambo ya umito - ni makuu si matoto - wengine hula tototo - na mtanga hubugiya
181. ni mambo ya miujiza - zao hali hugeuza - kiwa hutobembeleza - mara taona huliya
182. mwanamke kwa taabu - mara hufanya ghadhabu - hata alo taratibu - hubadilika twabiya 
183. neno lolote aweza - hajali kuvurimiza - ni sharuti kuikaza - mizani kutopoteya
184. mara aweza talaka - akakwambiya nataka - nawe ukikasirika - mayuto yatasaliya
185. akikwambiya niwata - siwe naye mutateta - ni kiwingu kitapita - hakiwezi kusaliya
186. twalaka siiteleze - aitakapo mpuze - wala siitendekeze - lake kumtimiziya
187. twalaka mungu meweka - kwa dharura kutumika - iwapo mumedhikika - mumekosa zote ndiya
188. kushaliki mushindwapo - twalaka huwa ni hapo - na muda uitowapo - usiizidishe moya
189. timiza na masharuti - ya hali piya wakati - na hukumu zitafiti - kabula ya kutumiya
190. kuna watu huwatana - kisa mara huwaona - kwa haramu watakana - zipengee huzengeya
191. huzengeya muhalili - fikiriya yambo hili - la kuazima fahali - mke kwenda mpekeya
192. na langine kadhalika - ni kwa mmoya tosheka - ila kiwa medhikika - haikupinga shariya
193. mke siowe wa pili - ni udhiya kweli kweli - na ingawa ni halali - ni uzito kutumiya 
194. na wanawake si sawa - kwa wengineo ni dawa - utaiyuta kuzawa - nimekwambiya yahaya
195. kuna wanao ridhika - wangawa wanunâ€™gunika - kuna wangine huwaka - fununu wakisikiya
196. kuongeza si haramu - walakini ufahamu - ni kuu mno jukumu - mbali na wake udhiya
197. ikiwa sababu iko - kwa mfano mke wako - mepowa mikali miko - kwa dharura za afiya
198. labuda hana kizazi - la kuzaa haliwezi - nawe wataka pumbazi - yapo ni mwana mmoya
199. au yale mashughuli - yeye humpa thaqili - nawe kusitahamili - huliwezi hilo piya
200. kwa dharura ziso budi - usitende kwa kasidi - kuengeza wa zaidi - kitosheleza mmoya 
201. kwa mmoya kutosheka - ndiyo bora bila shaka - kuengeza ukitaka - ni kama nilokwambiya
202. usiwe kiruka mto - khasa kiwa na watoto - kuna hisabu mzito - akhera takungojeya
203. usiifanya cha nyuki - hutuwi na hudiriki - ukishikwa hushikiki - mara huwa umeteya 
204. kiwa umependa tunda - huna budi na kupenda - mti wake tangu kwanda - wazee walitwambiya
205. nawe kimpenda mke - wapende wazee wake - wakwe mbwako siepuke - na hishima kuwekeya
206. muhishimu wake mama - piya babake daima - kuwadharau si wema - tono nawe tamtiya
207. kwa uovu siwanene - itunge siwatukane - hata kama huyo mwane - hishima mewavundiya
208. wewe katu sisubutu - kudharau hao watu - hata kama utukutu - kwao umeshuhudiya
209. kiwa ni watu matata - sio nao utateta - kheri mbali kuivuta - na mambo kuangaliya
210. ukiwa una nafasi - la kuwapa sikuwasi - ila fanya kwa kiasi - siye dewe kakutiya
211. kuna wakwe wa wangine - kwa kupata wadengene - kiwa nao upembene - hadhari nakuusiya
212. wangine ni watu sana - katu hawakudangana - hata kiwa haja una - haandami kukwambiya
213. hanandi hata nyumbani - kwa mwanawe katamani - kucha watu wasidhani - amekwenda kutawiya
214. ndiyani mukikutana - huwa na haraka sana - hamakiniki kunena - kwa lilo kulikimbiya
215. wakiwa wakwe wa wako - kwao hizi sifa ziko - basi ni bahati yako - ni hapo pa kuziwiya
216. ama wakweo wakiwa - ni wa kupenda kupowa - kuwapa hukuzuwiwa - mkono kuwanyosheya
217. usiweke kama ada - kisa takweteya shida - ila wawe si labuda - ni watu wahitajiya
218. wakiwa ni wahitaji - siwangoje kutaraji - wakiwa kwako hawaji - ni sawa kuwapekeya
219. ukiwa umewaona - si watu wenye maana - ni wale wa kudangana - wa kupenda kupapiya
220. ziwiya sitowe chako - na mwambiya mke wako - ila hutofu sumbuko - birika mbovu kutiya
221. ama wasio wazazi - wajomba na mashangazi - hapo kuna ngumu kazi - kwa yetu hini duniya
222. kwanda usiwatapiye - keti mbali wangaliye - ukiyaona mamboye - ndiya hayakwekeleya
223. usende sana karibu - taivutiya taabu - ni wengi wa kuharibu - katika nimezotaya
224. ama mashemegi zako - dada zake mke wako - mwanangu sivunde miko - ilowekwa na shariya
225. usiondowe mipaka - kwa mzaha na dhihaka - mara mambo hugeuka - kizaazaa kikaya
226. kheri wambiwe muovu - kuliko kupata kovu - kheri wambe una wivu - kuliko kukuvundiya
227. wivu ni kama kiungo - ukizidi ni tewengo - piya kuyifanya tongo - uduyuthini hungiya
228. na kuukosa kabisa - ingawa ndiyo kisasa - hiyo si njema siyasa - ya nyumbani kutumiya
229. ni lazima kuwa nao - kwa aliyo ni mkeo - kikuzumbuwa hunao - matoni hutomngiya
230. kuwa nao wa kadiri - hiyo ndiyo dasituri - na kwa mke ni fakhari - kwa wende tayivuniya
231. na fufnunu ukipata - kuwa mke ni mtata - siinuke na kuteta - kwanda zidi kwangaliya 
232. simtukuliye dhana - kwa kuwa waja hunena - hilo ni khatari sana - mayutoni takutiya
233. iziwiye usubiri - uhakikishe khabari - tena ufanye kwa siri - pasi na kupija mbiya
234. ikiwa umetosheka - hilo ni yambo hakika - kwa taratibu epuka - bila sababu kutaya
235. sitaye yako sababu - utazidi kuharibu - zitatangaa aibu - na si wema kueneya
236. na hilo kisa kutenda - huna budi kuipinda - hata kama una nyonda - siwe nyuma tarejeya
237. ipinde ipinde mno - sibadili lako neno - mwiso tapata usono - yatatoka mazoweya 
238. utasukikasukika - kiwa moyo wamtaka - fahamu tafedheheka - kiwa hutoiziwiya 
239. iziwiye ikukuse - mpaka mahaba yese - penyenye usiyapise - moyoni kakurudiya
240. mwisowe yataondoka - na wewe utaafika - kuliko kufedheheka - na izarani kungiya
241. lakini nakukumbusha - kiswa cha nana aisha - vurumai walizusha - mawi wakamzuliya
242. walionena ni wengi - wakafanya na magengi - na zikao za mitingi - madina zikaeneya
243. kwa yambo liso asili - kwa mke wake rasuli - katu halikuwa kweli - ni uvumi walitiya
244. mwangaliye na mtumi - alikuwa haatami - aliziwiya ulimi - mpaka wahayi kuya
245. yataka mno hadhari - katika hizo khabari - siwe mpesi kukiri - yambo ukilisikiya 
246. tafiti tafiti sana - hata shaka uwe huna - ndipo hapo lako nena - bila sababu kutaya
247. hapa sasa nitakoma - wala yote sikusema - lakini ukiandama - haya takusaidiya
248. niya na yangu dhamiri - kwandika kwa mashairi - ni kueneza khabari - kwa wenye kuyasikiya
249. ni sahali kusikiza - kaseti moya huweza - wengi wakapulikiza - wakasikiza pamoya
250. lau kama ni kitabu - wasomaji ni hububu - wengi huona taabu - kusikiza mezoweya
251. kauli yangu tamati - ni zenu hizi baiti - wavulana mabanati - nyote nawakusudiya
