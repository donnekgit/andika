Mzee Mahmoud Ahmed Abdul Kadir al-maarufu Ustadh MAU ni mshairi mtajika kutoka Kisiwa cha Lamu. Anakumbuka vile alivyofurahi katika sherehe za miaka 10 ya uhuru alipopata nafasi ya kughani shairi lake na kisha kutuzwa Sh 5 kama zawadi. Huo ulikuwa mwaka 1973. Ameandika mashairi chungu nzima na mengine kuyarekodi katika CD na hutumika na watu wa tabaka zote kama njia ya kuwapa mawaidha kuhusu masuala mbalimbali ya maisha. Amealikwa kwenda Ujerumani mwezi huu na Chuo Kikuu cha Bayreuth ili kuhariri mashairi yake na mengine ya kale kwa mwezi mmoja.
Kwa nini unaitwa Ustadh Mau? Jina MAU lina maana gani?
Hilo ni jina la hirimu waliloniita wenzangu. Lilitokana na yule kiongozi wa Uchina Mao Tse Tsung. Nilikuwa nikivaa sharti kama lake kwa hivyo wakaniita jina hilo. Pia wengine waliendeleza jina hilo wakifikiri naitwa hivyo kwa sababu ya Mau Mau kwa kuwa nimekuwa nikitetea haki za wanyonge.
Tueleze machache kuhusu asili yako.
Nilizaliwa Februari 20, 1952 katika mji wa Lamu. Nilikuwa kifungua mimba kwa mama na tulikuwa watoto sita; wavulana wawili na wasichana wanne. Nilisoma Madrassa - Tunnajahi baina ya 1957 na 1967. Nilikuwa mwalimu wa Madrassa kwa mwaka mmoja kisha 1969 na 1970 nikaenda Machakos kusomea madrassa zaidi. Nilisoma pia Kiingereza kidogo.

