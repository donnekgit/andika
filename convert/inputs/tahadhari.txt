nataka towa nasaha
ya dhati si ya mzaha
kuhusu kuu jaraha
dunia liloingiya

jaraha ni la ukimwi
janga lake halikomi
limekuwa kama zimwi
hula mmoya mmoya

ukimwi dawa hauna
tena ni khatari sana
kwa wazee na zijana
wake na waume piya

ukimwi ukikushika
yuwa zako zimefika
ni mno utateseka
wewe na wangine piya

ukimwi hukukondesha
damu ukakukausha
sura zikawa hutisha
jamaa wakukimbiya

basi ndugu jihadhari
ukimwi una khatari
kuu mno lake shari
ni nyingi zake balaya

jitunge kila wakati
epuka uhasharati
sifanye hata katiti
mtegoni utangiya

hiyo ndiyo yake kinga
aha zote kuzifunga
kubali kuwa mjinga
salama kuipatiya

uzinifu si werevu
bali ni maangamivu
na mangineyo maovu
ni chambo hukuvutiya

muangaliye samaki
kinena chambo sitaki
asilani humshiki
salama atasaliya

na wewe mwana adamu
mungu mekupa fahamu
huwaje ukanywa sumu
na hali waangaliya

fikiri yako maisha
kwa nini wayafupisha
wanao kuwabakisha
yatima bila hatiya

wewe kwa kutaka raha
wengi wawapa karaha
haya mambo si mzaha
yataka kufikiriya

wenda kujitumbukiza
kwenye janga lenye giza
wenzio kuangamiza
kwa rahaya mara moya

wajitiya mayutoni
wewe mwenyewe mwendani
huu ni ujinga gani
kifo kujitafutiya

kifo si chako wepweke
utamuuwa na mke
watoto waungulike
lipi walilokoseya

tuate uhasharati
na kwa hishima tuketi
ukimwi hautupati
illa tukiuzengeya

na zaidi wasichana
kadhalika wavulana
hawa ndiwo wengi sana
kwa ukimwi kupoteya

wasichana barobaro
jiziwiyeni mparo
hapo utakwenda ziro
ukimwi kutosaliya

jiepusheni kabisa
na za upuzi anasa
hizo ndizo huwatosa
mtegoni mukangiya

ukishapija mtindi
lolote halikushindi
hata koo kwenye landi
mwenyewe utaitiya

wewe ndiye muamuzi
na wangine hawawezi
ukiamua upuzi
mwenyewe utaumiya

nasaha naikariri
tahadhari tahadhari
ukimwi kuu khatari
inatishia duniya

kauli yetu tammati
ni nasaha kwa umati
hayana dawa mauti
ukimwi ni moya ndiya

